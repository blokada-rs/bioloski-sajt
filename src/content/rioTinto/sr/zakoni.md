---
link: imovinska-prava
title: Кршењe закона и нетранспарентност
pubDate: 2025-03-15T03:00:00.000Z
heroImage: "@assets/images/placeholder.jpg"
---

Правна анализа развоја пројекта „Јадар“ указује на сумњу да је компанија Rio Tinto преко своје ћерке фирме Rio Sava Exploration doo Beograd, од почетка истраживања до данас системски кршила прописе Републике Србије. Паралелно са развојем пројекта, посебно од 2011. до данас, дошло је и до незабележеног развоја прописа у области рударства, који су дизајнирани у корист мултинационалних рударских компанија, а на штету прописа о заштити животне средине, заштите јавног здравља и прописе који регулишу имовинска права. При таквом стању ствари, интерес рударских компаја стављен је на пиједестал јавног интереса, на штету природних вредности које по прописима Србије имају статус јавних добара односно добара од јавног интереса.

##### Фундаменталне незаконитости у вези са пројектом „Јадар“:

#### 1. Игнорисање прописа о заштити пољопривредног земљишта

Пољопривредно земљиште је добро од општег интереса за републику Србију. Иако Закон о пољопривредном земљишту не прописује могућност вршења примењених геолошких истраживања на земљишту од прве до пете класе, и за утврђене изузетке, прописује посебан поступак давања сагласности за коришћење у друге сврхе, компанија Rio Sava Exploration doo никада од министарства надлежног за заштиту пољопривредног земљишта није затражила, а тиме ни добила сагланост за вршење примењених геолошких истраживања на најквалитетнијем пољопривредном земљишту на ком је планиран рудник са процесним постројењем.

Може се закључити да је грубо игнорисање прописа о заштити обрадивог пољопривредног земљишта од стране Rio Sava Exploration doo, као и очигледно нечињење државне администрације која је била дужна да онемогући и спречи незаконито коришћење пољопривредног земљишта у рударске сврхе, довело до развоја пројекта, који иначе не би био могућ.

#### 2. Кршење прописа о управљању отпадом

Анализа пословања Rio Sava Exploration doo је показала да компанија, од настанка, није прибавила ниједну Дозволу за управљање рударским отпадом, нити је имала План управљања рударским отпадом, у складу са законом. Током периода вршења примењених геолошких истраживања, компанија је генерисала огромне количине отпадне рударске исплаке, од чега је један део незаконито одлагала на несанитарну комуналну депонију у Лозници. Нема података о томе где је одложен остатак отпадне рударске исплаке, због чега стоји и сумња да је отпад одлаган у животну средину.

#### 3. Избегавање исказивања пореских обавеза

Постоје докази да Rio Sava Exploration doo, током година, није исказивала и обрачунавала пореску обавезу у вези са трансакцијама са повезаним лицима у иностранству и то у вишемилионским износима. Ова чињеница је од значаја за развој пројекта Јадар из разлога што рударски прописи забрањују издавање одобрења за примењена геолошка истраживања компанијама које имају неизмирене пореске обавезе или на други начин крше прописе. Међутим, анализа пословања је показала да је надлежно министарство рударства компанији Rio Sava Exploration doo издало више одобрења за геолошка истраживања у периоду у ком је компанија избегавала плаћање пореза на додатну вредност.

#### 4. Нетранспарентност компаније Rio Sava Exploration doo

Доступна документација компаније показује да је Рио Тинто прогласио за пословну тајну све податке о пројекту „Јадар“, укључујући и информације и податке који су у поседу државних органа и који се по закону сматрају информацијама од јавног значаја.

#### 5. Противзаконито поступање државних органа у вези са пројектом „Јадар“

Прикупљени докази изазивају највећи степен сумње да Народна скупштина, Влада Републике Србије, надлежна министарства и други органи и организације у систему државне управе воде незаконите поступке у циљу издавања потребних дозвола, одобрења и сагласности компанији Rio Sava Exploration doo, иако компанија не испуњава ни минималне законом прописане услове за добијање дозвола. То је очигледно у поступку процене утицаја на животну средину за рударски део пројекта Јадар, у поступку израде Студије изводљиовисти, поступку за добијање дозволе за експлоатацију итд. По значају се издваја и флагрантно кршење Устава приликом „враћања“ пројекта током 2024. као и неуставно усвајање „фалсификованих“ Закона о процени утицаја на животну средину и Закона о стратешкој процени утицаја на животну средину, чији текстови објављени у Службеном гласнику се разликују од предлога закона који су у Народној скупштини изгласани.

---

_Више о овој теми:_

https://n1info.rs/vesti/advokat-o-litijumu-drzava-ne-moze-da-sprovodi-adekvatan-nadzor-nad-luna-parkovima-a-kamoli-nad-takvim-rudarskim-projektima-s-tri-inspektora/  
https://radar.nova.rs/politika/izmene-zakon-po-meri-investitora-na-stetu-gradana/  
https://n1info.rs/vesti/advokat-djordjevic-vise-od-10-000-zalbi-gradjana-na-resenje-o-projektu-jadar/  
https://prviprvinaskali.com/clanci/dren/ekologija/rio-tinto-izbegavao-obracun-poreza-u-srbiji-transkript-polemike-sretena-djordjevica-i-marijanti-babic.html
https://nova.rs/vesti/politika/utisak-nedelje-dragana-djordjevic-slobodan-vukosavic-sreten-djordjevic/
