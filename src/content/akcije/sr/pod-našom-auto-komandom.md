---
link: pod-našom-auto-komandom
title: Под нашом (Ауто)командом
draft: spremno
pubDate: 2025-01-27T14:03:00
heroImage: '@assets/images/autokomanda-masa.jpg'
---
За 27. јануар 2025. године, студенти у блокади из Београда темељно су планирали прву целодневну акцију. Одржана је двадесетчетворочасовна блокада Ауто-команде.

Дан је почео окупљањем студената испред својих факултета. Колоне студената из различитих праваца сливале су се ка Ауто-команди. Било је необично сунчано за јануар и такво јутро је најављивало леп и топао дан. Прозори зграда, врата локала и аутобуска стајалишта били су пуни људи који су поздрављали студенте. Средњошколци су се уз своје професоре такође прикључивали великом броју студената.

Блокада је успостављена у 10 часова. У тим тренуцима највећи задатак су имали редари. Трчали су носећи бетонске блокове, различите барикаде, пазећи на остале студенте. Ауто-путем су дошли студенти Пољопривредног факултета заједно са пољопривредницима који су дошли својим тракторима. Храбри трактористи су из својих места допутовали дан раније како би били једна од барикада студената. Убрзо се чуо звук моторâ. Бајкери су се такође прикључили блокадама и били на првим линијама. Убрзо су се студентима прикључили и војни ветерани.

Уследио је и најемотивнији тренутак дана, 11.52. Одржано је петнаестоминутно ћутање, као и сваког дана. Сећање на људе који су трагично настрадали у Новом Саду постало је веза свих студената у блокади и грађана. Заједништво и емпатија дају снагу и веру да више нико неће настрадати због немара, незнања и корупције.

Датум акције није случајно изабран – 27. јануара се обележава и Свети Сава, школска слава. Поједини факултети и верујући студенти су припремили славски колач, заједно га преломили и на тај начин обележили овај дан.

Поред већ поменутих редара, студенти Ветеринарског факултета су имали велики задатак и важну улогу у организацији акције. Њихова зграда је служила као место за неопходни предах редара и пријем донација које су грађани целог дана доносили. Студенти Машинског факултета су такође преузели већи део задатака и обезбедили храну за све учеснике блокаде. Њима су у овом подухвату помогли и професионални кувари.

Дан је пролазио, а предвече је Ауто-команда постала премала за све људе који су желели да се прикључе протесту. За програм је био заслужан Блокадни хор, који је припремио пригодан програм. 

Како је ноћ падала, грађани су се разилазили, а студенти су остајали на улици. Одбојка и понека гитара су их држале буднима. Пред зору је започето чишћење. Камион за смеће био је паркиран мало даље, па је сцена ношења смећа остала посебно упечатљива. Можда и у томе има неке симболике.

Након 24 сата, Ауто-команда је поново била проходна. Саобраћај је враћен у свој уобичајени ритам, а студенти су се вратили својим факултетима. Ова акција охрабрила је студенте и показала им да су спремни за велике подухвате, све док се држе заједно.
